{"poster":"Sadraal","date":"2014-12-18T18:22:57.393+0000","title":"Tűz és Jég (LoL-projekt történet -folyamatosan bővül-)","subforum":"Rajongói alkotások","up_votes":3,"down_votes":0,"body":"Üdv Idézők!\n\nAz itt olvasható történet két fan-made hős harcát fogja bemutatni. Ahogy időm engedi, folyamatosan érkeznek majd az újabb fejlemények mindkét oldalról, tehát ha bárkit is érdekel a folytatás, heti egy-két alkalommal látogasson vissza ide.\n[A két hős képességeinek leírása](http://boards.eune.leagueoflegends.com/hu/c/rajongoi-alkotasok/JMlhFqmQ-tz-aos-jaog-lol-projekt-hs-bemutata) és [előzetese](http://boards.eune.leagueoflegends.com/hu/c/rajongoi-alkotasok/lO24qy1Q-tz-aos-jaog-lol-projekt-hs-elzetes) is megtalálható a fórumon, azokhoz is - és természetesen ide is - várom a pozitív és negatív véleményeket.\nKellemes olvasást kívánok!\n\nAshe kimérten lépdelt a láncra vert idegen körül, hosszú percekig csak némán méregette. Mikor döntésre jutott, az ajtónál álló őrök felé pillantott, és egy lágy bólintással jelezte, hogy elhagyhatják a termet. A katonák távozása után a fogoly körbekémlelt, majd forgatni kezdte csuklóját a súlyos bilincsben.\n- Hiába minden próbálkozás, azok a láncok olyan kitartóak, mint a freljordi nép - szólt Ashe dallamos hangján.\n- Bármikor ki tudnám szabadítani a kezem, ha akarnám.\n- Nocsak, és miért nem teszed?\n- Békével jöttem, nem óhajtom kivívni a haragod, úrnő.\n- Mégis megölted az őrjárat tagjait! - A fagyos íjász egy mozdulattal a védtelen lény előtt termett. - Ez felétek a béke jele?\n- Azok a katonák megégtek, én viszont Jég szülötte vagyok. A tűz számomra sokkal veszélyesebb, mint az embereknek.\n- Honnan jöttél? Ki vagy te?\n- Fagyhalál vagyok, egy távoli világ, a Jég birodalmának felderítője.\nAshe elfoglalta helyét egy emelvényen magasodó trónszékben, karját mellére fonva ismételte el magának a hallottakat.\n- Ez a neved? Fagyhalál?\n- Zereef a nevem, de a Teremtő csak akkor szólít így, ha többen járulunk a színe elé.\n- Ki az a Teremtő?\n- A nagyságos Teremtő az energia, mely egykor megalkotta magából a négy birodalmat, de a Bukások korának alkonyán a Jég leszármazottaihoz pártolt, többi gyermekétől pedig elfordult örökre - felelte Zereef színtelen hangon, közben végig a trón felé figyelt.\n- És miért jöttél Freljord hegyei közé?\n- Békét és segítséget ajánlani.\n- Miért kellene a segítséged? - kérdezte Ashe nevetve. - A freljordiak erős, bátor, kitartó nép, nincs szükségünk segítségre!\nZereef csak bólintott, a következő pillanatban pedig ujjait kiegyenesítve jégcsapot formált alkarjából, és lecsúsztatta a bilincset a kezéről. Ashe azon nyomban felpattant, megragadta a trónszék mellett pihenő íját, majd figyelmeztetőleg maga elé emelte.\n- Lehet, hogy kitartóak a láncaid, de az ismeretlen ellen ez mit sem ér - mondta Zereef. - Még mindig előtted térdelek, úrnő, nem akarlak bántani.\n- Miben akarsz segíteni? - kérdezte Ashe rövid hezitálást követően.\n- Olyan veszély közeleg, amit nem tudtok megállítani.\n- Mit számít az neked vagy a Teremtődnek?\n- Foglalj helyet, kérlek!\nAshe lassan leeresztette az íjat, visszarakta a helyére, aztán az emelvény legalsó lépcsőfokára ült, ahol még biztonságos távolságban érezte magát Zereeftől.\n- Megfelel?\n- Köszönöm a bizalmat, úrnő.\n- Hallgatlak.\n- Rúnaterra hatalmas energiát áraszt magából az általatok nexusként emlegetett építményeken keresztül - kezdte Zereef a mondandóját, minden szavát jól átgondolta. - Ezt nem csak mi, hanem egy másik birodalom is felfedezte, és azt tervezik, hogy elfoglalják a világotokat.\n- Mire kell nekik az energia?\n- Mikor a Teremtő sorsukra hagyta a másik három népet, egy-egy apró darabot tépett ki magából, amit azok tovább imádhattak. Ezek a foszlányok nem tökéletesek, életük véges, ezért szükségük van minden tiszta energiára. Két birodalom már elbukott ugyan, de a Tűz népe még küzd a végzet ellen. Azt képzelik, Rúnaterra minden energiája elég ahhoz, hogy feltámasszák az új Teremtőt, aki majd őket fogja oltalmazni.\n- Háborúra készülnek ellenünk - Ashe gondolatai hangot adtak maguknak, amire Zereef csak helyeslően bólintott.\n- A megfelelő pillanatig óvatosan járnak el, hiszen nincs több lehetőségük. Még csak egy felderítő nyomait fedeztem fel, de bármikor kezdetét veheti a támadás.\n- Meg kell állítani azt, aki Valoranon ólálkodik! Azzal talán nyerhetünk egy kis időt, és figyelmeztethetem Rúnaterra lakóit - Ashe nyomban felpattant, és már indult is volna a terem kijárata felé, de Zereef megragadta a köpenye végét, és visszahúzta maga mellé.\n- A Teremtő hajlandó segíteni, de csak Freljord népét tartja méltónak arra, hogy harcosaink vállvetve küzdjenek. Maradjon ez a mi titkunk, úgy többet tehetsz a világodért.\n- Miért segítene a te Teremtőd?\n- A Tűz birodalmának vesznie kell, és talán ez lesz a végső ütközet.\nAshe teljesen tanácstalanul állt, közben Zereef arcát fürkészte. Mindennél jobban örült volna annak, ha beleláthatott volna az ismeretlen világ küldöttjének fejébe, de sajnos ez a képesség nem adatott meg a számára.\n- Bízz bennem, úrnő, és a felderítő nyomára vezetlek! - törte meg Zereef a súlyos csendet. - Tőle talán többet is megtudhatunk.\n- Ne kérd, hogy rögvest megbízzak benned, de a segítséged elfogadom, Fagyhalál!\n\n====================================================================\n\nA sötét erdőben magabiztos léptek zaja törte meg az éjszaka csendjét. Brand volt az, izzó tekintetével a holdfény által létrejött árnyakat pásztázta.\n- Gyere elő, te gyáva, mutasd magad! - kiáltotta ingerülten, de szavaira csak halk kacaj érkezett válaszul.\nHaragját egy kidőlt fatörzsön próbálta levezetni, amit azon nyomban lángba borított. A következő pillanatban a pattogó tűz vad táncba kezdett, majd gömböt formálva egy távolabbi pontra lebegett.\n- Ne keltsünk feltűnést, ha kérhetlek - szólt egy dallamtalan hang a gömb irányából, aztán felfedte magát az idegen.\nTeste fekete volt, mint az éjszaka, ám bensőjében ott lobogott a valódi tűz ereje.\n- Hiába próbáltál elbújni előlem, én megéreztem az erődet! - vágta oda Brand nagyképűen.\n- Bíztam benne, hogy a jelenlétem felkelti az érdeklődésed.\n- Micsoda?\n- Szándékomban állt találkozni veled.\n- Megbánod még, hogy elcsaltál idáig!\nBrand egy gyors mozdulattal az ég felé nyúló lángoszlopot teremtett az ismeretlen alá, de az a lángok eloszlásával is csak mozdulatlanul állt a helyén.\n- Hasztalan rám pazarolni az erődet, inkább hallgass meg!\n- Nem hittem volna, hogy vannak még hozzám hasonlók Rúnaterrán - mondta Brand, amivel igyekezett leplezni döbbenetét.\n- Ne alacsonyíts le, kérlek, én több vagyok a magadfajta gyújtogatóknál.\n- Miféle lény vagy te és mit akarsz tőlem?\n- Zaleb vagyok, a Tűz birodalom gyermeke, egy Lánghordozó. Egy háborút kell megfékeznem, ebben lesz szükségem a te segítségedre.\n- Én ugyan nem leszek senkinek a csatlósa! - háborgott Brand, azzal hátat fordítva Zalebnek elindult visszafelé.\n- Nem kérdés volt, hanem utasítás. Ha most elmész, néhány nap múlva halott leszel.\n- Mégis ki tudna megölni engem?\n- A hazám serege.\nBrand a válasz hallatán azonnal megfordult, dühösen visszatrappolt Zaleb elé, és két ujjával megbökte a mellkasát.\n- Hogy merészelsz fenyegetni engem?\n- Rúnaterrát rövidesen két birodalom seregei fogják megszállni, és addig nem fognak lenyugodni, amíg meg nem ölnek mindenkit, aki az útjukat állja. Ha segítesz, a Teremtő Rúnaterra helytartójává nevez ki téged a szolgálataidért cserébe.\nBrand egy pillanatra ledermedt, nem tudta elhinni a hallottakat. Öklével megtámasztotta az állát, és alaposan fontolóra vette az ajánlatot, közben Zaleb arcát figyelte.\n- Mit kellene tennem cserébe?\n- A freljordi nép bizalmába férkőzött egy felderítő az ellenségtől. Az a terve, hogy a segítségükkel megöljön engem, ezzel lassítaná az én népem érkezését. Amíg én a dolgomat végzem, a te feladatod az lesz, hogy végezz a felderítővel.\n- Azt akarod, hogy menjek a hegyekbe, és egyedül támadjam meg a freljordiakat?\n- Az már nem az én gondom, hogy te kivel mész oda.\n- Őrültség! Különben is, miért pont Rúnaterrán akartok háborúzni?\n- Mert mindkét birodalomnak szüksége van a nexusaitokból kiáramló energiára.\n- Nincs olyan teremtmény, ami fel tudná használni azt a nyers energiát!\n- Dehogynem, a Teremtő - felelte Zaleb, mintha magától értetődő lett volna.\n- És ki az a Teremtő?\n- Egykor a Teremtő önmagából megalkotta a négy birodalmat, akiknek egyetlen célja az volt, hogy a világok közt járva energiát keressenek a Teremtőnek.\n- Akkor az miért akkora baj, ha van itt más is rajtad kívül?\n- A népek ugyan távol éltek egymástól, de amikor a felfedezték egymást, minden erejüket arra fordították, hogy elnyerjék a Teremtő tiszteletét, ez volt a Bukások kora. Míg a Jég birodalma megfutamodott, a másik kettő tisztességesen harcolt ellenünk a végsőkig.\n- A tűz ellen nem lehet küzdeni - mondta Brand egy gyilkos mosoly kíséretében.\n- Legalább valamiben egyetértünk - felelte Zaleb, majd folytatta, ahol abbahagyta. - Nem titkolt célunk, hogy gyarmatosítani akarjuk Rúnaterrát, de az arra érdemeseket megjutalmazzuk. Ezzel szemben a Jég gyermekei aljas módon akarnak végezni mindenkivel, de előtte még ellenünk fordítanak, akit csak lehet. Ha annak a felderítőnek sikerül lepaktálni a freljordiakkal, a Tűz birodalma elbukja ezt a háborút, és akkor itt mindenkit megölnek kivétel nélkül.\n- Ti viszont rabigába döntenétek Rúnaterra minden lakóját?\n- Nyers megfogalmazás, de így igaz - helyeselt Zaleb.\n- És akkor én uralkodhatnék a sok szerencsétlen fölött? - Brand próbált minden felmerülő kérdésére megerősítést kérni.\n- Feltétel nélküli hűséggel tartoznál a Teremtőnek, de te lennél a gyarmat helytartója.\n- Felégethetem egész Valorant?\n- Ha úgy tartja kedved.\n- Holnap indulok is a hegyekbe!\nBrand kezet nyújtott Zalebnek a szövetségük megerősítése végett, de ő nem értette a gesztust, csak helyeslően bólintott egyet, és sarkon fordulva elindult az erdő mélyére.","replies":[{"poster":"Zooty","date":"2014-12-22T20:36:20.122+0000","up_votes":2,"down_votes":0,"body":"Bocsi hogy csak most sikerült elolvasnom és reagálnom..\nNagyon kellemes olvasmány volt, profi módon megszerkesztve az egész történetet, vigyázva arra, hogy mindig legyen valami ismeretlen, ami az olvasó érdeklődését fent tartsa. \nMegkérdezhetem hogy te így az írást hivatásosan is csinálod, vagy csak hobbiból? Mert nem hiszem hogy ez így az első irományod, és ha jól emlékszem múltkor említettél is valamit erről..","replies":[{"poster":"Sadraal","date":"2014-12-22T23:10:59.495+0000","up_votes":1,"down_votes":0,"body":"Örülök, hogy elnyerte a tetszésedet.\nAmatőr szintem foglalatoskodom az írással, egy általam tervezett fantasy világban írom a történeteimet.\nSaját könyvem még nincsen, de már tervben van egy több részes regénysorozat. Eddigi érdemem egy rövid novella, ami bekerült egy antológiába, ezen kívül csak a blogomon publikálom az irományaimat.","replies":[{"poster":"Api a Durva","date":"2015-01-11T19:05:23.517+0000","up_votes":1,"down_votes":0,"body":"LINKET A BLOG-RÓL","replies":[{"poster":"Sadraal","date":"2015-01-12T19:44:53.745+0000","up_votes":1,"down_votes":0,"body":"[IDE](http://baikonvilaga.blogspot.hu/) kattintva belevetheted magadat az agymenéseimbe :D\nA \"dizájn\" azért ilyen, mert egyszerű és nagyszerű, de valószínűleg hamarosan változni fog (ismét) :)","replies":[]}]}]}]}]}