{"poster":"CéciDogg","date":"2014-11-06T17:26:40.585+0000","title":"Xerath története - az árulás","subforum":"Általános beszélgetés","up_votes":7,"down_votes":1,"body":"Ez volt az a pillanat. \r\n\r\nAz a perc, amelyért oly sokmindent feláldozott, és amelyet egy életen át tervezett. A romlott birodalmat és a kevélyen lépdelő hercegecskéjét utoléri a végzet az üres és ostoba napszimbólum árnyékában, amelyben mindkettő olyannyira hitt. A féltékenyen őrzött és fukarul felkínált halhatatlanság kulcsa csak az övé lesz, és az egész világ szeme láttára fogja ellopni azt.  A tökéletes bosszú pillanata, amely végre felszabadítja a Xerath-ként ismert rabszolgát, elérkezett. \r\n\r\nHabár mestere sisakja nem fedett fel semmilyen érzelmet, és azt is tudta, hogy az odaadással vésett fémtől hiába várna viszonzást, Xerath mégis felmosolygott a lelketlen sólyomarcra, őszinte örömmel. Az először egy őrült, majd egy hiú császár szolgálatában töltött szolgalét, a trónért vagy az ellen folytatott végeláthatatlan intrikák, a hajszál híján végzetes küldetés holmi rég elfeledett tudásért, amely majdnem felemésztette őt – ezek mind ehhez a groteszk felemelkedési színjátékhoz vezettek. \r\n\r\nA hangosan kimondott szó már önmagában is sértés volt: Felemelkedünk, miközben titeket a széthasadt sziklához kötnek láncaitok, és az idő homokja örökre elnyel benneteket. Nem. Többé nem, és soha többé. A kiválasztott arany urakat nem vezetik a nap ölelésébe, és nem válnak istenekké. Mindezt egy rabszolga viszi véghez, egy egyszerű rabszolga, akit a balszerencse egyszer egy nemes gyermekhez irányított, hogy kimentse őt a homokból.\r\n\r\n Ezért a bűnért Xerath-ot szörnyű, őrjítő büntetés sújtotta: a szabadság ígérete. Az elérhetetlen. A tiltott. Ha a gondolat akár csak egyszer is átsuhanna egy rabszolga agyán, halállal lakolna érte, hiszen a Felemelkedettek átlátnak a húson és a csonton, bele egyenesen a lélekbe, ahol az áruló gondolatok árulkodó fénye pislákol.  És lám, mégis elhangzott a szó, pont annak a hercegecskének a szájából, akit kimenekített a szeszélyes anyasivatag öleléséből. Azir, az Arany Nap megesküdött, hogy felszabadítja megmentőjét és újdonsült barátját. \r\n\r\nEgy ígéret, amelyet a mai napig nem váltottak be. Egy hálás gyermek szavai, aki ártatlan tudatlanságában nem sejthette azok következményét. Hogyan is írhatná át Azir a több ezer éves törvényt? Hogyan harcolhatna a hagyomány, az apja és a sorsa ellen? \r\n\r\nVégül a fiatal uralkodó mindent elveszít, ha nem tartja be az adott szavát. \r\n\r\nÍgy hát Xerath-ot kiemelték és taníttatták, míg végül Azir a bizalmasává, jobbkezévé tette, de szabad soha nem lett. A megkeseredett ígéret beleette magát az egész lényébe, és abba, amivé válhatott volna. Miután megtagadták tőle azt az egyszerű apróságot, hogy élhesse az életét, Xerath úgy döntött, hogy mindent elvesz. Mindent, amit megtagadtak tőle, mindent, amit megérdemelt: a birodalmat, a Felemelkedést és a szabadság legtisztább lehetséges formáját. \r\n\r\nAhogy ott lépdelt a bántóan grandiózus felemelkedési emelvény felé (amelyet tiszteletteljesen a császár mögött helyeztek el, az állítólag Shurima védelmét szolgáló, ostoba őrszemek sorfala közepette), Xerath különös megkönnyebbülést érzett, amely őszintén megdöbbentette. Ez öröm lett volna? A bosszú örömet okoz? A hatást majdhogynem fizikainak érezte. \r\n\r\nÉs ebben a pillanatban kínzója, a túldíszített aranypáncél megtorpant. Azután megfordult. És megindult Xerath felé.\r\n\r\n Vajon tudja? Honnan tudhatná? Honnan tudhatná ez az elkényeztetett, önző kölyök? Ez az igazságos, álságosan jóindulatú császár, akinek legalább annyi vér tapadt a kezéhez, mint Xerath-nak? Még ha tudta is, már nem állíthatta meg a gyilkos csapást, amely mozgásba lendült. \r\n\r\nXerath minden eshetőségre felkészült. Évtizedeken át lefizetett, gyilkolt, kicselezett és tervezgetett (még Nasust és Renektont, a rettenetes ikreket is becsapta, hogy távol maradjanak az eseménytől), de erre nem számított… \r\n\r\nShurima császára, az Arany Nap, az Anyasivatag Kedveltje, az eljövendő Felemelkedett levette a sisakját, felfedte büszke homlokát és mosolygó tekintetét, majd odafordult legrégebbi és legbizalmasabb barátjához. A testvérek, a barátok szeretetéről beszélt, a megnyert és elvesztett kemény harcokról, a családról, a jövőről, és végül… a szabadságról. \r\n\r\nAhogy kiejtette ezeket a szavakat, az őrök körbevették Xerath-ot, és előhúzták a fegyvereiket. \r\n\r\nTehát a hercegecske mégis tudta. Tényleg semmivé lettek Xerath tervei?\r\n\r\n De a páncélos bolondok tisztelegtek neki. Nem fenyegetést jelentett számukra, hanem tisztelettel tekintettek rá. Gratuláltak neki. \r\n\r\nA szabadságához.\r\n\r\nGyűlölt mestere épp most szabadította fel őt és mindnyájukat. Egyetlen shurimai sem fog többé láncokat viselni. Azir utolsó emberi tettével felszabadította a népét.\r\n\r\n Az összegyűlt tömegek eget rengető kiáltása minden választ elsodort Xerath ajkáról. Azir felöltötte a sisakját és kisétált az Emelvényre, kísérői pedig előkészítették az istenlétre, amit soha nem tapasztalhat meg.\r\n\r\nXerath, tudván, hogy másodpercek múlva bekövetkezik a birodalmat elpusztító vég, meghúzódott a Napkorong monolitjának árnyékában. \r\n\r\nTúl késő, barátom. Túl késő, testvérem. Mindnyájunk számára túl késő.","replies":[{"poster":"NalamiHUN","date":"2014-12-08T20:07:16.568+0000","up_votes":2,"down_votes":0,"body":"aaaw, olyan szomorú a vége... :(","replies":[]},{"poster":"Kai Keiki","date":"2015-05-16T21:31:35.979+0000","up_votes":1,"down_votes":0,"body":"Több ilyen kis szösszenetet kéne kitenni. Elismerésem az írónak, bárki is legyen az. Szívesen olvasnék ehhez hasonlókat a fórumon.\nIgazság szerint sokáig szemeztem a játékkal, mire eljutottam odáig hogy leszedjem, de a döntésemet a hősök háttértörténetei is nagyban segítették.\nCsak így tovább! :D","replies":[]}]}